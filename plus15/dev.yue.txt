有飛機師畀人炒咗之後，改行做的士司機。
個新嘅演奏廳最多可以坐到千五人，所以啲人坐得好疏。
呢個測試有三個難點，過咗呢三個位就好輕鬆㗎喇。
燃油價格經過十個月嘅高企之後終於開始回落。
呢樣野唔講得笑㗎，講笑揾第樣！
蕭生真係燈神嚟㗎，十年嚟冇一次估中。
我哋想train你做manager。
爸爸知道自己中咗六合彩之後唔識反應，擘大口得個窿。
我淨係呢一次借錢俾你㗎咋，下不為例㗎。
小明覺得老師偏幫班長，所以睇班長唔順眼。
新嘅一年，希望大家都歡歡喜喜。
有冇睇過《黃金戰士》泰文版啲空耳字幕？
香港並非位於熱帶，而係亞熱帶。
我唔夠分讀醫，結果入咗呢科水泡科。
佢成三十幾度都要響條街度著住套馬騮衣。
九秒九飛奔去巴士站，但都眼白白目送車尾。
我唔識講英文，淨係識26個字母咋。
尋晚樓下隻狗係噉吠，嘈到瞓唔着。
食完硬糖，成個口成浸糖味，好似味覺遲鈍咗咁。
呢件工具真係啱使，冇咗佢個廁所永遠整唔到。
家陣惡揾食，邊有半斤八兩咁理想？
佢點都估唔到佢嘅腹心會出賣佢。
天氣咁熱，最好就食返杯沙冰嘞。
如果身體吸收唔夠鐵質，有機會貧血。
呢個case佢經手嘅，唔關我事！
開始實驗之前，麻煩你簽咗呢份同意書。
食多啲生果啦。可以幫助消化呀。
爸爸留低喺保險箱嘅文件，而家仲係原封不動噉放喺入面。
都唔知佢有咩咁矜貴，拖下手都唔得。
高街喺二戰後陰氣好重，成日有靈體出沒。
知己相逢，實在係平生一大快事。
個茶包沖完茶，五分鐘之後就好拎返出嚟喇。
既得利益者可能會成為改革嘅阻力。
佢份人平時好穩陣，好少可會縮骨。
佢份人好倔擂槌。如果講咗咩得罪咗你嘅話請你唔好見怪。
阿爺淨係同財爺握手，激到特首紥紥跳。
咁好天突然間落雨嘅？快啲去嗰邊簷篷避雨啦。
其實我覺得你都幾有明星相，你有冇諗過入娛樂圈？
我喺運動館出面等咗好耐，不過都抵嘅，因為我攞到米高佐敦個簽名！
佢嘅缺席令到球隊今場嘅實力大打折扣。
我諗我軍嘅第332機動部隊係時候要整治吓。
放心啦，我哋個個都會幫你打氣㗎！
佢哋就算嚴刑逼供，個犯都係唔肯供個大佬出嚟。
佢而家對奶髧下髧下咁，肯定以前做過手術嚟啦。
你老公嘅八字同你唔夾，邪住你，你都係小心啲好。
出面都幾涼。都係著返件風褸先好出街。
《狼來了》係家傳户曉嘅寓言故事。
我同你哋冇啦冇掕㗎喇。唔好再煩我喇。
喺全球化之下，地球村嘅時代終於來臨。
呢個比賽有豐富獎品，吸引唔少高手過招。
佢自從冇咗份工，生活苦不堪言。
資源錯配係佢哋公司一個嚴重嘅問題。
班人喺樓下開片，結果俾警察拉晒。
你點做嘢㗎？啲email兩個禮拜都未覆嘅？
今次個交流團有十五個學生參加，仲有兩個老師帶隊。
我啲運氣咁差，中六合彩一定冇我份㗎喇。
呢張你影我影得好靚，我攞咗張相做頭像。
財政司司長其中一個職責就係發表財政預算案。
呢排好多扑頭黨，夜晚行路小心啲！
佢雖然冇讀過大學，但係你唔可以輕視佢嘅工作能力㗎。
你想插班的話，要考一個評核試先得。
佢哋會開四場音樂會，啲飛賣晒咁滯
你都check咗成十次八次啦。
要保養好架車，就要定期檢查五油三水。
城中首富嘅生意染指到各行各業，涵蓋每一個人嘅生活所需。
阿明同阿玲太忙，自然而然就感情淡咗。
前面有封路，請駕駛人士使用其他替代路綫。
以每個人嘅平均收入計算，香港有大約兩成人口生活喺貧窮線下。
個細路仔將個金魚缸倒笠響個頭度扮係太空人。
間屋一啲動靜都冇，唔似有人住。
佢一臉崇拜噉注視住台上嘅表演者。
好多人為咗張綠卡同美國人假結婚。
唔好擔心，我會漏夜幫你做好佢！
佢好錫身㗎，好識進補，出街仲一定帶住個暖壺飲暖水。
阿榮訂咗一艘遊艇下星期開船P，好多靚女都會去，你去唔去？
佢日日都著住斗零踭行路返工，佢對腳唔攰㗎咩？
「尖碼之聲」係由巴士迷發起嘅保育組織。
佢響中學嗰陣已經係風頭躉嚟，啲學妹排住隊寫情信同送禮物俾佢。
度門冇裝氣鼓㗎，麻煩出入請順手閂門。
你哋兩個，一個衝紅燈，一個超速，咪又係半斤八兩！
示威群眾希望有朝一日能夠除低口罩煲底見。
世界競爭咁大，你哋唔進步，人哋就迎頭趕上。
手術之後，佢冇醒到，變成咗植物人。
我噚日整親隻腳，所以今日行唔到。
佢為咗錢，喺專欄上顛倒是非黑白，正一文妓！
手術完個醫生幫我縫針縫得好仔細，個傷口冇𤶸咁滯。
佢雖然大肚，但係腳步又好輕盈喎。
安老院定期舉行活動，以滿足院友嘅社交康樂需要。
呢個港口每年冬天都會冰封三個月。
小器鬼，佢都話賠返錢喇！仲計較啲咩呀？
我唔理，總之我聽朝返到公司要見到你份報告。
佢份人好驚死㗎，點會玩過山車。
佢有老婆打點屋企嘅事，無後顧之憂就可以更加專注發展事業。
佢做嘢夠晒穩打穩紮，你大可以信賴佢。
尋晚佢同佢老公鬧交，畀佢老公用刀錐咗一下，而家仲喺醫院。
本港經濟持續不景，失業人數大約有百分之七。
位於漆咸道嘅玫瑰堂係九龍歷史最悠久嘅聖堂。
教宗出訪嗰陣身邊實有一大堆侍衞。
電視啲劇集次次都係講啲有錢人爾虞我詐，爭吓家產。
呢間酒樓夠晒老派，仲安排人手推點心車。
你個廢拉柴連曱甴都驚？無鬼用！
我今晚可唔可以喺你屋企借宿啊？
火車一開門，乘客就衝入去爭凳仔。
縱然小明已經道咗歉，小欣都唔能夠原諒佢。
件事過咗咁耐，我都重係好down。
因為打仗佢哋幾十年冇晒對方消息，今日終於可以團圓。
人民幣匯率暴跌，大批市民湧入銀行爭住兑換返啲人民幣做港幣。
今晚玩得hap唔happy啊？
洗樖菜都搞咁耐，你到底曉唔曉煮飯㗎？
今次真係險過剃頭！再嚟多次嘅我應該死咗！
近排日本円持續貶值，係時候去日本旅行！
出面落狗屎喎，喺度坐多陣等停雨先走啦。
你去廁所去咁耐嘅？便秘呀？食多啲菜啦！
佢要我日日督住佢先至肯做功課㗎。
呢間公司出嘅條件咁吸引，實有好多人去應徵。
史叔近排好紅，唔知佢會唔會食住個勢，出多幾本書呢？
以前好多古惑仔喺商場門口賣老翻。
我唔鍾意飲啤酒，因為好苦好多氣。
正所謂粉紅色lin頭，可遇不可求。
班友奸到死，幾個人一路打牌一路係咁打聾通，分明呃錢。
今次總統大選我兩個都投唔落手，唯有投白票以示不滿。
中秋節就嚟到喇喎，不如你去街市買個柚返嚟吖。
呢條毒男中二病發作，以為自己係佐助。
唔要啲舊嘢，先至有位放啲新嘢。
過咗半年，佢都仲未放得低佢前度。
80年代美國帶起健康舞熱潮，仲令原本係運動裝嘅原子褲成為時裝，連師奶去街市都着原子褲。
你十八歲喇喎，要去認領成人身份證。
佢太過重色輕友，淨係聽男朋友話。
我之前同我賣樓嘅朋友搭路，而家事成，收咗一筆可觀嘅佣金。
同細路講啲乜，啱嘅錯嘅都好，佢都照單全收。
除咗基因同染色體嘅問題之外，營養問題同喺懷孕嘅時候惹到傳染病，都會導致畸胎㗎。
管弦樂團喺場刊入面加入咗詳細嘅樂曲分析，希望加深公眾對古典音樂嘅認知。
你自己一個人去外國讀書，生活要自律啊。
阿松淨係識得讀死書，睇完啲經濟學理論就走開公司，結果破產。
呢個測驗係想考下大家嘅綜合能力。
佢既然已經變咗心，我留佢喺身邊都冇意思啦。
佢煞費苦心諗咗好耐先諗到解決辦法。
佢唔見咗支警槍，所以俾人搣柴。
三十歲讀返書都幾common。
佢搞完個gag喺度自high緊，你由佢啦。
阿仔，幫我穿支針啦，你好眼界啲。
嘩，間草屋咁靚，要我入去做一個月深山野人我唔拘呀。
你唔好灌佢啦，佢聽朝仲要返工。
公司不停削減福利，員工都對公司好不滿。
我今年成八十歲，都未曾遇過咁好嘅人。
暑假又到，我最鍾意就係日日去書局打書釘㗎嘞。
佢哋有咁多籌碼喺手，要透過談判爭取返我哋嘅利益恐怕都唔係咁易。
喺屋企住可以儲好多錢；住外頭花費好大。
喺中國文化入面，紅色代表喜慶。
今次傾改革根本係煲冇米粥，傾多十年都冇用。
你好出門口喇，唔係就遲到㗎喇。
講得咁清楚佢都唔明，真係嘥氣！
沖咖啡嘅水温最好係攝氏80度以上。
《葉問》入面嘅比武場面拳拳到肉，令人睇到人好肉緊。
咁樣爭落去只會兩敗俱傷，不如化干戈為玉帛啦。
佢嘅宣傳手法與眾不同，值得參考。
佢今年會唔會冧莊，又做主席呢？
就算員工病咗，呢個老細都迫佢哋要準時交功課，真係好唔人道！
佢正一賴貓君嚟㗎，千祈唔好信佢。
佢面試冇準備到，所以俾人問到口啞啞。
殺雞焉用牛刀呢？咁小事，等我出面啦。
佢好有自信，對於其他人嘅批評只會一笑置之。
佢份人咁狼戾，邊個想同佢做朋友呀？
德國古典哲學係指康德、黑格爾、謝林等人嘅哲學。
涉案官員經已被免職，並且正接受調查。
嗰個男人真係好狼死，摸咗我大脾幾次喇！
我知單戀好傻，但係我忘記唔到佢啊！
甲：「如果我哋唔合格點算？」乙：「閘住！我點會唔合格啫！」
佢成日搞屎搞棍，累到成組人都做唔完project。
依家庫房水浸，財爺唔應該做守財奴，要將盈餘還富於民。
蝦好多嘌呤㗎，好心你有痛風就食少啲啦。
落完場大雨之後，又有一大堆龍友衝去南山邨影倒影相。佢哋唔覺得悶㗎咩？
行政混亂，加強咗職員對公司嘅離心力。
咦，你成日爛嘴角，使唔使搽吓嘢呀？
我部電話唔知點解對焦對得好慢。
我落樓下書店打個白鴿轉，好快返。
呢個一人份量嘅煮食煲都只係七兜嘢。
由於前面嘅列車尚未開出，本班列車將稍為延遲，敬請原諒。
你自己做錯嘢仲要累到人，搞錯！
佢好不容易先至買到戲飛，點知臨時有事去唔到。
聽日就考試，但係之前冇温書，唯有而家開夜車。
佢上個星期去咗賭錢，結果成副身家輸清光。
明明係作者自己筆誤，老總硬係要講成手民之誤。
佢哋打通咗眼鏡房，換咗張大啲嘅雙人牀。
呢度唔係美國，唔一定要畀貼士。
二零一六年係莎翁逝世四百週年。
冇啊，咪又係咁，簡簡單單又一日。
我媽媽好古板㗎，一定反對我哋同居㗎。
請大家獻出你哋嘅愛心，為南亞海嘯災民籌款。
天氣咁熱，你仲着住條長褲，你唔熱㗎咩？
我覺得中文堂應該用粵語嚟教，而唔係用普通話。
球隊花咗好多錢請咗個明星級教練返嚟，但turn out排名都冇升到。
你正一薯嘜嚟，份人咁蠢頓都有嘅。
你娶到呢個老婆真係羨慕死人喇，入得廚房，又出得廳堂。
你咁大個人仲要阿媽幫你執牀，會俾人恥笑你㗎！
遊行人士佔用咗公園兩個籃球場。
間舖係我老豆咁多年嚟嘅心血結晶嚟，我唔可以辜負佢嘅期望㗎。
佢賣假貨，俾海關封舖係咎由自取嘅。
個dinner聚會淨係見到一兩個相熟面孔咋。
行行下街跌咗張金牛，真係無啦啦多笪疤。
夜晚成日有光照過嚟，我估係有人玩電筒。
我今日去咗你推薦嗰間餐廳，估唔到咁難食，真係中晒伏。
呢個作家寫嘢全部都係陳腔濫調，難怪冇擁躉。
老豆話我細個嗰陣好鍾意同佢拖住手去行街。
佢而家退咗休，喺屋企附近經營間士多。
今堂chem我哋會去lab度上。
佢噚晚唔夠瞓，搞到今日失晒魂。
阿松做官但係收規，搞到家吓畀人收咗監。
師傅精神唔太好，難免馬有失蹄。
南韓每當內政出現問題，就會拎返啲仇日歷史出嚟鞭屍，去轉移視線。
而家越嚟越多劏盤，得個車位咁大。
呢度一百蚊俾你責袋啦，費事你踩死雞仔冇錢賠。
我哋套喜劇會喺農曆新年上畫，等觀眾笑住賀歲。
我夠唔妥佢啦，但大家一齊共事，無謂日日黑口黑面囉。
我架單車可以轉波，上斜路都好輕鬆。
你係牙籤仔就好心唔好嚟叫雞啦，嘥錢！
佢而家開始學去廁所，所以轉咗着學行褲。
如果你休息唔夠，病菌就好易入侵身體。
所謂拗直同志係基於視同性戀為疾病嘅不當預設。
佢啱啱喺鄉下搬出嚟城市住，係老土啲㗎喇。
消防員搜索咗幾個山頭都唔見個失蹤者。
我行得正企得正，根本冇嘢好怕。
佢每日有意無意都會經過呢度㗎。
我第一次嚟，都唔知邊個打邊個。
你咪鳩噏當秘笈喇，唔識咪認咗佢囉。
呢間百貨公司賣嘅貨品五花八門。
快餐店嘅客人要自己攞托盤返埋位。
要做嘅都已經做晒，就等老爺點樣判嘞。
近排日圓持續貶值，係時候去日本旅行！
你負責睇水，我哋會偷偷哋入去。有人嚟就用對講機話我哋知啦。
放慢腳步，可能會睇到啲平時冇留意嘅風景。
對面樓出晒煙，唔知係咪火燭呢？
佢而家做緊輔警，日頭讀書，夜晚佗鐵。
有冇準媽咪想group埋一齊學瑜伽？
呢篇文章描寫咗一個孤兒長大嘅過程。
我而家一路讀書一路打工，都做到自給自足嘅。
有理想好啊，咁個社會先會有進步嘅動力。
呢個黑幫大佬作惡多端，抵佢有今日喇。
今個星期日去家姐度游乾水，砌返十六圈先。
今後謝先生在外一切華洋轇輵，一概與本公司無關。
今年年終試翻兜出返上年嘅試題。
請問你哋公司total有幾多間分店？
支探熱針要含喺脷底，一分鐘之後拎返出嚟。
音癡佢哋連自己走音都察覺唔到。
面對經濟衰退，本港銀行「落雨收遮」收緊按揭審查。
佢個人做嘢好𥹉懦，成日嘥晒啲時間。
今年籌得嘅善款將會用嚟補助中心嘅長者服務。
呢隻藥酒正呀喂，聽講可以壯陽。
警方已經成立專案調查小組，負責今次呢單案。
反正都洗咗咁多錢，都唔志在嗰幾蚊雞啦下話。
商界有唔少白手興家嘅有錢人，李嘉誠就係其中嘅佼佼者。
要係政府記錄變更個人資料係要填表㗎！
張六合彩飛唔見咗，而家個心哽住哽住。
我個班主任都幾懶，成日俾晒啲班務班長做。
你舊患未好返晒，跑跑下覺得痛嘅話唔好死頂啊。
今次意外突顯咗平時安全措施嘅不足。
今日咁開心，不如等我吟首詩畀大家聽。
你唔好再咁嬉皮笑臉！認真啲啦。
佢睇落傻更更噉，其實佢好醒㗎。
阿彪火遮眼，抵唔住頸冚咗佢一巴。
佢想喺窗邊睇風景，同隔籬個乘客調咗位。
佢份人天生疑心重，無論其他人講嘢幾咁有道理，佢都只係半信半疑。
一千萬對佢嚟講只不過係一個細數目。
唔好諗住支配所有人，要尊重人哋嘅意願。
佢唔抵得人哋靚過佢，就周圍唱人整過容。
廟宇正脊上嘅裝飾相當巧奪天工，藴含好高嘅藝術價值。
嗱，你死你事，你唔好扯埋我落水。
依家無乜人睇報紙，啲報攤唔會再請人派報紙喇。
佢唔想讀書，想做修理汽車嘅學徒。
最近經濟不景，做唔到生意，只可以喺舖頭等運到。
隻股票今朝升到叭叭聲，早知尋日入定貨啦，真係揼春。
獨處異鄉，每逢佳節，倍感寂寞。
乜而家放學時間咩？咁多小學雞過馬路嘅？
你可以將粒CPU輕輕力拮落個插座度。
阿松佢話乜鬼嘢識通靈，我一聽就知佢講緊鬼話！
我呢啲城市人飯就食得多，稻米真係未見過。
呢張設計圖淨係畫咗個輪廓出嚟，重未搞掂。
不論你係初學者定係游泳好手，落水之前一定要做熱身運動。
阿松佢手車認真麻麻，頭先差啲炒車。
陳師奶話熱檸樂加薑可以醫傷風。
之前完全冇温書，噉都合格真係負碌！
冬至係每年嘅十二月廿一或者廿二號。
樂富間吉之島執咗之後，我好少過嗰邊。
唔好郁手郁腳好喎，我可以告你非禮㗎！
而家坦白同我講，我就從輕發落，如果俾我揾到係邊個做嘅就一定嚴懲。
今次展覽邀請咗幾百個廠商，規模好大呀！
大人唔玩玩具？車、錶、相機、音響，咪又係大人嘅玩具？
佢幫過我咁多，我唔好意思托佢手㬹。
冇女朋友又點啫，生活咪要繼續過。
面試要衣著體面，俾人一個好印象。
今朝遲咗起身，唯有搭的士返工。
佢係噉扯佢阿妹啲頭髮，搞到阿妹喺度喊。
經過沙士嘅教訓，政府加強咗防疫措施。
叫咗你唔好信呢個人太多㗎啦，你睇下，炒晒車嘞。
佢個樣賊眉賊眼，估唔到佢咁好人，真係人不可以貌相啊。
佢一味掛住做嘢，連飯都唔記得食。
呢兩個學生各有千秋，一個勤學，另一個係天才。
公園嘅燈光昏暗，最適合賊人埋伏。
股市經過多日跌勢，今日反彈回升至日前高位。
佢上季贏開巷，今季就運氣不再。
醫生叫你唔好做劇烈運動啫，你唔使矯枉過正，乜嘢運動都唔做㗎。
你最好唔好群咁多嗰啲唔正經嘅朋友喇。
棟大廈咁高，要低炒先影得晒喎！
特首會唔會連任，而家都仲係未知之數。
我哋喺外國都會同屋企人、朋友聚埋一齊賀年。
雙方響庭上各執一詞，唔肯和解。
今晚有親戚嚟我哋屋企食飯，你返嚟嗰陣斬斤叉燒吖。
老細出面向大家解釋減薪嘅原因。
出年係狗年，後年係豬年，大後年呢？
阿媽，我聽日想食雞脾，得唔得呀？
佢月尾俾人炒，户口得番三個零都仲要買散水餅俾同事。
好多狗公都鍾意睇啲𡃁模嘅J圖。
做嘢應該按部就班，先可以成功。
呢啲細ngai1嘢就唔好麻煩人喇，自己搞掂佢啦。
你數下一共仲有幾多枝水，俾個數量嚟。
佢暑假得閒，日日去睇戲，變成大戲迷喇。
返緊份temp，冇乜嘢做，好悶。
又重複唔知第幾千個n次咁收唔到人工。
記住帶埋張屋契去律師樓辦手續啊！
咁做固然好，只不過係怕佢唔鍾意啫。
筆車馬費梗係要計返落開支條數度啦。
無論我去邊度，我隻狗仔都會跟住我。
頭三個月大約有九千宗樓宇成交。
我細佬好多咀！佢話俾阿媽知我男朋友係邊個！
政府決定放寬內地遊客嚟香港嘅限制。
每日返工放工都要過呢段暗斜，都咪話唔辛苦。
我一個人KO咗半隻雞同一碗燒鵝飯。
阿諾有讀寫障礙，寫字嗰陣成日將隻字倒轉咗嚟寫。
細路仔飲食要均衡，唔可以揀飲擇食㗎。
佢病得好嚴重，你而家唔返嚟見佢，我怕以後冇機會嚹。
呢間幼兒中心嘅部份開支由政府補貼。
嗰間大集團爛船都有三斤釘吖，冇咁易執笠嘅！
我親戚屋企有一個硬櫃、兩個雪櫃。
聽講政府又想再推版權修訂條例。
我哋咁難得可以過五關斬六將，決賽許勝不許敗！
老師話我做得好，送咗個貼紙俾我呀！
嗰架車突然cut埋嚟，兩條線都畀佢閘停。
你十五歲就偷食禁果，揚咗出去嘅話好大鑊㗎。
個老處嫁唔出冇嘢做就成日喺度搞風搞雨。
聽完佢段引言，我一啲興趣都冇。
陳總叫你食牛歡喜你就食，你唔食你就係敬酒唔飲飲罰酒。
去外國留學，冇父母喺身邊，我可以為所欲為喇！
香港立法會係由70個議員組成。
好多香港人窮一生精力去工作，目的都只係想有一個真正屬於自己嘅安樂窩。
我勸你都係打消追佢嘅念頭啦，佢已經有男朋友㗎喇。
終於約到個女仔出街喇，今次仲唔得米？
我著得咁寒酸，如果參加宴會實會俾人白眼！
如果想一刀殺死敵軍，平時就要多啲磨刀。
我去旅行一定寫張明信片寄返屋企嘅。
儒家思想認為「禮」係理想社會不可或缺嘅元素。
嘩，你隻手爆拆得好勁，快啲搽啲膏啦。
呢個Word檔嘅格式係.docx，舊過07嘅版本開唔到㗎。
唔好咁灰啦，聽日一定會好天嘅。
公司總有啲同事淨係識講閒話唔做嘢。
嗰個神棍成日話自己係菩薩化身，招搖撞騙。
你頭先講我嘅衰嘢冇一件係真嘅，你唔好係度誣衊我喎！
咪鬼幫襯嗰個黃綠醫生啦，佢成日揼症㗎。
你唔好咁妄自菲薄啦，其實你已經寫得好好㗎喇。
大家普遍都認為佢嘅十項控罪會全部成立。
你夏天都着長靴，你唔覺得熱㗎咩？
悼念未入土或未火化嘅先人，可以獲得限聚令豁免。
屋企裏面嘅利器要小心收好，唔好俾細路仔攞到。
跑完步之後一定要飲返運動飲料補充能量。
好多時候做嘢冇咁易一蹴而就，而係需要耐性。
會唔會有樂器冇咁適合畀左㕭學㗎？
呢度係我公司門口，你咪喺度拉拉扯扯，我報警架！
我爸爸係酒鬼，飲醉咗就打我哋。
佢輸咗幾次之後，今次終於贏返，挽回返佢嘅面子。
我真係冇辦法喺呢個環境下做嘢。
我好醒瞓㗎，少少聲都會嘈醒我。
佢生活喺農家，每日好早起身耕田。
炒菜唔好淨係落鹽，落啲多糖吊下味，會好食好多。
喺呢個你爭我奪嘅社會入面，要成功，就一定要提升自己嘅競爭力。
佢望落好似冇咩咁，但係其實心入面喺度暗爽緊。
病人喺童年受過莫大傷害，影響咗佢嘅人格發展。
漁民鍾意將啲蝦風乾，方便貯存。
佢畫畫嘅技巧比起佢師父，真係有過之而無不及。
考試零分，今次實俾阿媽打到屁股開花！
廿年前生產嘅傳呼機，你送俾我把撚呀？
佢哋夾手夾腳，好快就揼好份PowerPoint。
我呢排手頭緊，可唔可以借啲錢嚟用？
佢係呢區嘅地膽，住咗喺度五十年喇。
佢辭咗份工之後就消失咗，不知所終。
做父母嘅應該以身作則，教導子女。
你今次成績突飛猛進，值得褒獎。
佢唱歌唱到五音不全噉，唯有以笑遮醜。
免費電視廣播令到普羅大眾多咗娛樂。
為咗呢啲咁小嘅事，何必對簿公堂呢？
念在我對你一片癡心，你就嫁俾我啦！
佢天生麗質，唔使打扮都咁省鏡。
今次投票，選民一面倒支持共和黨。
你哋不如約出嚟，面對面講清楚啦。
我返左成個禮拜十二碼，頂唔順喇。
我嘥咗太多時間喺前面啲題目度，結果做唔晒份卷。
跑馬唔肯定邊隻馬衝線先嘅，就要慢鏡睇多次。
你哋兩個女仔吱吱斟咁喺度講咩啊？
件tiramisu係四方形㗎！
我想同佢結婚，但係唔想做人後底乸。
小明話唔去今年嘅聖誕舞會有三個理由：一則佢唔想洗錢，二則佢冇時間，三則佢已經有女朋友。
班同事一早走晒，得返我自己一丁友喺度做嘢。
我住嗰度百冇㗎，買餸都要搭車。
我未見過男人著裙出街，所以覺得好出奇。
你依家喺求學階段，唔好談戀愛。
個個打工仔都想人工同通脹同步增長。
今個秋天，iPhone 6S將會粉墨登場。
呢個係我嘅內線電話，記住要用公司電話打先得呀！
麻煩幫我轉告老師今日有事唔能夠上堂。
睇佢衣着光鮮，慌唔係有錢人家。
如果你想考試成績好，你就要趁早開始温習嘞。
公司決定改革。從今日起，所有消息都會經內聯網發佈。
病向淺中醫，唔好耽誤醫治時機。
冇練咁耐，退步咗好多喇，犀鬼利咩。
佢哋兩個自從離咗婚之後，就變咗死對頭。
有隻蜘蛛喺你手呀，快啲揈甩佢啦！
美國嘅自由神像嗰支火炬離地有廿層樓咁高。
佢尋日俾人鬧咗餐之後，即刻收到大信封。
隻老虎隔住個圍欄張牙舞瓜，好似想食咗我咁。
七十一咁零丁，不如齊頭收七十啦。
用鉛筆起咗草先，再畫返深啲線條同掃埋啲影出嚟。
先生上堂講普通話，學生冇心機聽書。
雖然啲人叫啤酒做鬼佬涼茶，但係你都唔好飲咁多，因住有啤酒肚呀！
佢哋兩粒糖黐豆，去邊都要一齊。
冇人嚟嘅話，今日不如早啲收檔啦。
阿仔大個咗十足佢老豆後生咁樣。
阿明出咗名係大話精，阿美居然鈍到連佢都信。
你又想買新車呀？你老婆未必應承架喎。
我有一個心願，就係人人都有三餐温飽。
抱殘守缺嘅態度往往係推動改革嘅阻礙。
有影評話《時光逆愛90年》係《奇幻逆緣》啲friend。
我成日彈結他，搞到手指起晒枕。
做嘢要識得變通，唔好一成不變。
鋪鋪都係你食出雞糊，真係密食當三番喎。
今日總管請假，大家就即刻偷懶。
扣除必要開支，全部收益撥捐慈善機構。
每個女性都可能曾經有懷春嘅日子。
老師會喺班入面篩選出一個同學參加比賽。
做老細唔可以淨係識點人做嘢，要令啲員工心悦誠服先得。
呢把遮好實惠，我只係用咗十蚊買佢返嚟，啲風點打都未試過反遮。
我尋日去睇泌尿科，醫生探完肛話前列腺有啲大，要再做檢查喎。
吖，係喎，你尋日先講過，我失咗憶添。
醫護人員要經常洗手，防範病菌侵襲。
呢個喜宴上面大部分嘅賓客我都識嘅。
暴徒擾亂公共秩序，傷害無辜嘅市民。
佢個人成日都巴巴閉閉咁，所以冇人鍾意佢。
今日家姐生日，阿媽喺燒味舖買咗隻白切雞翻嚟賀一賀佢。
無論發生咩事，我都會企喺你嗰邊。
總統單刀赴會解決咗雙方嘅利益衝突。
釣過一次魚你就會明白箇中樂趣㗎喇。
佢小鳥依人噉倚靠喺男朋友身上。
呢個老師會喺每個同學嘅功課上面寫評語。
現時嘅相對濕度係百分之八十九。
佢哋就呢個問題好激烈噉辯論咗幾個鐘。
最怕喺啲單程路上面跟住啲碌架牀行。
我生日你送張紙巾畀我？真係多撚謝喎。
佢開煤氣自殺，雖然俾人救番、冇生命危險，但係出現好多後遺症。
金管局就銀行體系同金融市場運作出公布。
我氹氹𡃈圍住間學校行咗幾個圈先揾到個入口。
啲人真係好賤格，將啲貨放晒喺行人路度。
上斜泊車要向右扭軚，就算溜後都只會撞路壆。
啲豬肺就咁洗外面唔得㗎，一定要啤水逼走入便啲血水。
到咗冬天，街上面都仲有好多女仔着短裙。
佢哋一星期七日由天光做到天黑。
村民入廟拜神，將燒豬放喺拜案上面。
請左個外傭返嚟，阿媽同佢牛頭唔搭馬嘴，好難溝通。
我仲未決定去邊啊，你揸主意啦。
戰事爆發之後，我就離開咗情況混亂嘅上海啦。
我隨手揀咗幾個橙，都唔知靚唔靚。
小明約佢一齊去聽古典音樂，結果小明聽聽吓瞓著咗。
淡水魚好多寄生蟲，唔好生食呀。
呢件事我同老闆講一聲，自有定奪。
佢喺公司度捱咗咁耐，終於都捱出頭喇。
唉，好灰機呀，我又收咗張好人卡喇……
佢自從同舊愛分咗手之後，視飲酒為一種慰藉。
亞強每次去飲都係著佢套單吊西。
今日開會就係講下呢年公司嘅發展方向。
你咁情緒化，其他人好難同你做嘢㗎喎。
餓咗成日就係為咗喺今晚個自助餐度大快朵頤。
政府安排專機接載滯留當地嘅港人。
發言人推翻先前嘅講法，承認與事實不符。
揾左咁多證據，應該夠鋤死呢個仆街。
過重書包對學童背部嘅傷害引人關注。
隻化骨龍仲細嗰陣，就望佢快啲大；到佢真係大個嘞，又有啲唔捨得。
我已經話咗我冇偷你嘢，你唔好再咄咄逼人嚹喎！
做lab又係一份辛苦工，晚晚OT到深夜。
佢梗係計過有利可圖先同你做買賣啦。
佢又讀錯英文字，畀網民笑到面黃。
點解你食嘢唔使𡁻㗎？好似撑沙雞咁灌落個胃。
呢條詞條寫到噉嘅樣，執下佢啦。
呢間公司新開張，所以大減價一個星期吸引顧客。
佢因為成日返工遲到，所以俾人炒咗。
間屋齊整啲，住都住得舒服啲啦！
個裝修師傅話唔記得帶架撐，要遲半個鐘先到。
細路仔出街都係有大人陪住好啲。
場仗終於打完，所有人都歡天喜地噉慶祝。
你今次去東京旅行會住邊間酒店啊？
今晚我哋嘅節目將會介紹明星嘅動向。
喺香港，警察可以拘留疑犯48個鐘。
出面有人突然大嗌，嚇咗我一跳。
你都幾廿歲人啦，猜包剪揼仲彈弓手，有冇搞錯呀？
今個月喺網上銀行開户就有現金獎。
之前積落啲錢，一次過俾佢搶晒！
我鍾意食開心果；佢營養豐富，味道可口。
你哋噚晚兩個人去咗飲嘢，有冇啲咩化學作用？
做運動對身體咁有益，我哋坐言起行啦！
嗰對姦夫淫婦喺公園偷情，結果被大婆捉姦在牀。
行下海邊，吹下海風，好舒服啊！
凍飲要加三蚊，呢間餐廳都揾笨嘅。
警方搗破販毒集團倉庫，查獲大批可卡因。
佢哋好九唔搭八，我真係冇諗過佢哋原來噉熟。
畢業後，大多數人會選擇投身社會。
阿輝唔小心整跌阿欣最鍾意嗰隻杯。
使用爆炸品作爆破用途，係要經過授權嘅。
我哋個活動唔夠人參加，幫手吹雞吖。
唔好喺辦公室玩電話啦！人事部經理又嚟説教喇！
前面着西裝呢個大粒嘢嚟，小心啲講嘢。
班仔女大咗，個個都成家立室，淨低我哋兩老喺間大屋度住。
我負責唱和音部份，所以你冇咁易聽得出我把聲㗎！
佢上私塾之前，佢阿叔已經教佢讀書識字。
佢𠴕晒嘴噉，一睇就知佢唔滿意啦。
喺香港玩風火輪係犯法，小心畀差佬見到。
上訴人決定為自己討回公道，正式提出上訴。
你知唔知呀？入書展嘅龍尾已經去到地鐵站喇！
你係咁打喊路，不如休息一陣先啦。
呢啲化學嘢都係唔好食咁多，會生cancer㗎。
呢個裁縫師傅剪裁西裝好好工夫。
望住呢個汪洋大海，我覺得人類好渺小。
佢好靚女，出親街都有好多人望住佢。
喺中國嘅舊社會，男人可以娶妾侍。
一言以蔽之，呢個計劃嘅問題就係無經費。
呢種布料又真係幾堅韌，點扯都唔爛。
佢請晒所有人就係唔請你，擺明車馬針對你喎。
大部份嘅小朋友都係三歲開始讀書。
陣間你詐諦唔識我，然後行過嚟同我打招呼喎。
呢個人淨係識得捉人字蝨，根本俾唔到咩實際建議！
呢度啲垃圾，用幾多垃圾袋都唔夠！
其實好難幫到啲隱青，因為我哋根本就唔知佢哋嘅存在。
我哋中心會舉辦好多唔同類型嘅暑期活動。
人哋而家係商界鉅子又點會認得我哋呢啲小人物吖？
如果你對比吓佢早期嘅作品同後期嘅作品，你就會知道佢進步咗幾多架喇。
不過以後飲酒要適可而止，過多只會失事！
隔籬屋個寡母婆一個人湊大五個仔女。
佢平時好開心，一啲自殺嘅徵兆都冇。
我女朋友話自己剪咗頭髮，個變化細微到我睇唔到呀！
呢場波佢負責打後衞，做防守工作。
呢啲手板眼見嘅嘢，一有就做咗佢啦。
我為佢做咗咁多嘢，佢一啲都唔領情，連多謝都唔講一句。
又話中國政府今朝會入股救市嘅？我隻9413今日由兩蚊一下插水插到落五毫呀陰功！
我每次上台講嘢，都一定要準備cue卡先得。
我喺台灣旅行嘅時候，搭咗兩程順風車就由台北落到花蓮。
其他問題都算，唯獨呢件事我覺得唔可以接受。
你憑乜嘢話我賣我女朋友豬仔先？佢心甘情願㗎喎。
快手啲啦，搞到送機尾就唔好啦。
個颱風就嚟打到嚟佢都仲出街，真係唔知個死字點寫！
一啲啲人啦，唔係個個都鍾意食榴槤。
架車衝上行人路，再撞向巴士站。
為咗變靚，佢個個星期都會去美容院做美容療程。
我哋系攪開放日唔夠人用，要請外援幫手。
呢條溪澗嘅水都幾清，應該飲得。
我哋先禮而後兵，睇吓點先再算。
為咗滿足佢啲要求，我做咗好多讓步㗎。
咪睇佢成個大面缽以為佢好肥，其實身材好窈窕㗎。
今次嘅意外令我知道生命係好脆弱嘅。
冇證冇據，你唔可以斷定佢係有罪嘅。
美國嘅拉斯維加斯有好多大型嘅賭場。
人哋捉緊棋，你觀戰就唔好指指點點啦。
因為有太多大陸遊客，而家有好多舖頭都肯收人民幣。
有議員要求點人頭，結果因為淨係得廿七位議員出席會議而流會。
對人和顏悦色，人都會受歡迎啲。
佢落海游水, 不料水裏面有鯊魚, 搞到佢要衝番上岸。
古時候嘅客棧廂房即係而家嘅酒店房。
俾老婆發現你講大話的話，有排解釋呀你。
呢個小販話佢賣嘅矛最鋒利，又話佢嘅盾最堅硬，咁講唔係自相予盾咩！
同閣下介紹，呢個我乞兒仔小明。
佢用兩年時間就可以坐正做女主角，上位上得真係快。
間實驗室一日煲幾百個辦再出數。
佢一邊讀博士課程，一邊做助教。
讀完大學你走去俾人洗腦做傳銷？正一讀屎片啊你！
你屋企整咗啲炮竹？想燒咗間屋呀？
你道行冇番咁上下，好容易畀啲怪秒殺。
呢啲嘢飲已經預備好，可供飲用。
媽媽為咗有多啲時間喺屋企照顧仔女，願意犧牲自己嘅事業。
無論延伸幾長都好，兩條平行線都係唔會相遇。
超市都有豉油賣，但要三歐幾一支。
我一早叫你唔好到時插手㗎啦，咪盞捉蛇入屎忽！
佢帶領嘅球隊一場波都冇贏過，佢決定引咎辭職。
女朋友唔使好靚嘅，合眼緣就得㗎喇。
佢哋為咗攞意頭，掉啲銀落許願池入面。
我好返晒啦！而家老虎都打死幾隻呀！
佢整緊奶茶味芝士蛋糕，話係香港式喎。
我好多謝呢個小姐，佢好似一個小天使。
你做咩淨係企喺度發晒吽竇呀，快啲繼續做嘢！
今個project衰咗，唔使旨意升職。
Hang機？㩒Ctrl+Shift+Alt咪解決到囉。
佢太緊張咬字，口沫橫飛都冇察覺。
老細叫我上佢間房，傾下論文進度同埋畀啲文獻我。
陳老師今日病咗，下個禮拜補返堂啦。
政府唔應該未有進行審慎諮詢，就貿然作出草率嘅決定。
好多人都讚我攝影技巧好。佢哋嘅讚賞真係畀到好大滿足感我。
個鹹濕佬夠膽死摸我個胸喎，於是我就一巴車咗落佢塊死人面到。
新老細份人鍾意做實事，搞到嗰隻馬屁精今日奶晒鞋底。
佢只係掛名經理，實際上佢冇實權㗎。
我今日嚟係專誠同你負荊請罪㗎。
社運人士同公義一樣，係一定會遲到嘅。
新年都可以響應環保，過數派利是一樣咁應節。
佢可以喺比賽中盤球，如入無人之境。
海嘯過後，整個地區一片愁雲慘霧。
「堅決擁護反右反修正主義鬥爭路線」
阿伯同一班小朋友講述佢戰時嘅血淚史。
夜闌人靜嘅時候，我好鍾意一個人坐喺廳度睇書。
雖然無人會諗到巴西輸德國成六球咁多，但係你又唔使咁閉翳嘅。
我買咗最新嗰部電腦啦，係咪好葡萄先？
呢套恐怖片真係令人好毛骨悚然。
隔籬屋個阿伯尋日突然隱疾發作過咗身。
喺台上表演嘅佢就好似星星噉不停閃耀。
間主人房好寬敞，但間客房就好細。
外國嘅醫生想喺香港執業，要再考牌㗎。
你講嘢做咩陰聲細氣，冇食飯呀？
噉樣做係會出事㗎！盞玩出火㗎咋！
部機noise多，所以要pan住咁影。
你可唔可以留多啲喺屋企，唔好晚晚同朋友去街飲嘢呀？
佢做嘢係堅，但係待人接物就差啲。
芝士生菜加芝麻，人人食到笑哈哈。
做完lab記得交report畀tutor啊。
資深陪月員月薪隨時高達兩萬五。
睇你一對桃花眼，異性緣應該唔薄。
我個打令呢，真係好有型架唧，你恨唔到㗎喇。
我間房好細，冇位放多個牀頭櫃。
我哋只會講，係咪知書識禮，係咪談吐有實質內涵，等等。
BB女大眼dik dok好得意啊。
我今個月好大使，下個月要慳啲。
睇佢咁靚仔，估唔到平時係咁宅。
你叫佢戒煙佢都唔係一日就戒到㗎。開講都有話：江山易改，本性難移啊。
我哋公司依家準備好迎接新挑戰。
佢以文人雅士自居，搞到泥古到無人有。
但有啲人由朝到晚，由晚到朝都上嚟噏三噏四，根本就係浪費青春。
你而家啫係喺我傷口上面灑鹽啫。
你咁夜都唔返屋企，唔驚你老婆話你咩？
如果可以恨你，全力痛恨你，你連遇上亦要躲避。
經過佢嘅引薦，我去咗呢間餐廳試吓。
心思細密嘅特質同出眾嘅分析力，係優秀大狀嘅先決條件。
佢唔認罪，仲話自己係俾人跣嘅啫。
小明話要追隨爸爸嘅腳步，成為警察。
我抽到嗰份禮物唔啱我用，不如同你交換吖？
亞視續唔到牌，今次真係衰到貼地喇。
好多喺海灘嘅遊客都走避不及，俾海嘯嘅巨浪沖走。
學校嘅禮堂裏面有一個好大嘅校徽。
唔好成日咁三分鐘熱度啦，玩完呢樣樂器就話冇興趣然後玩第二樣，嘥錢之餘又學唔識。揾樣鍾意嘅樂器玩一世啦。
你喺廚房盞阻手阻腳㗎咋。出返去啦。
我唔會再容忍佢呢啲咁無恥嘅行為。
學鄧小平話事偈：「黑貓白貓，捉到老鼠嘅就係好貓。」
老人家嘅免疫系統通常較為差，所以就算打咗預防針，有時都唔會整到抗體出嚟。
點解依家啲女仔咁鍾意著埋啲毛鬙鬙嘅冷衫嘅？
我就唔信佢冇同黨，你點都要令佢供出嚟。
聽日點都好，請大家唔好放棄之後嘅抗爭。
依條村外表落後，其實禾稈冚珍珠，住咗好多億萬富豪。
佢住長洲返學冇遲過到，你住得最近學校反而遲到。
呢套電影為觀眾帶嚟前所未有嘅震憾。
佢為咗識咗一個禮拜嘅女人拋妻棄子，當然畀人唾罵。
呢單新聞好流喎，你喺邊度睇到㗎？
好多香港女仔去日本旅行嗰陣都會試著和服，體驗下日本文化。
香港每年入口數以百萬計嘅雞隻。
「阿天同Alice下個月結婚喇。」「咩話？！你講真嘎？」
叫你咪跟車太貼咬定係大陸拐子婆抱走BB㗎啦，而家證明係報假案啦。
條友成日擦老細鞋，梗係想搏上位啦。
我老婆生咗對孖仔，我哋全家都喜出望外啊！
呢種發展模式並唔係香港所獨有。
呢隻杯好耐熱，可以放入微波爐。
佢嘅音域好闊，去到三個半八度。
佢呢啲舊電池，邊會仲有人投佢吖！
八婆！你居然收埋四條底褲？（電影《家有囍事》）
清朝係中國歷史上最後一個朝代。
科技股近日受大量吹捧，好受炒家歡迎。
佢逃離火場嘅時候，頭髮已經俾大火燒燶咗。
你頭先考慮嗰啲因素我哋可以暫時撇除。
賊王行蹤敗露，被警察束手就擒。
佢將今次嘅失敗當做一次寶貴嘅歷練。
好多人中意食山竹牛肉、春卷點喼汁。
呢啲洗面粉要用濕嘅海綿起泡，先至可以用。
好多人想揭開外星人神秘嘅面紗。
學校係吸收新知識嘅地方，唔係畀你搞搞震。
發燒同中暑唔同㗎：發燒係因為有其它病所以體温升高，而中暑就係因為體温升高引致嘅病嘞。
佢已經俾總公司開除咗，唔再係呢間公司嘅職員。
呢隊球員實力強咁多，隊中又冇傷兵，呢場比賽佢哋絕對會屈對手機。
豆沙鍋餅係中國特色點心嘅一種。
呢個小組報告等我一腳踢搞掂佢。
佢平時擔屎都唔偷食，一定唔會係佢偷咗你啲嘢。
佢有末期癌症，而家都藥石無靈啦！
結婚擺酒完全係做緊一場大龍鳳。
呢單嘢你同我做得好好睇睇，如果唔係唯你是問！
同其他人性交應該戴安全套，可以減低感染愛滋病病毒嘅風險。
為免節外生枝，公司暫停晒一切發展計劃。
影風景相要深景深，咁成個畫面先會清晰。
你知唔知銀河系裏面有幾多粒星？
我肥咗之後，我老公就嫌棄我喇。
同事返工時間處理副業生意，做嘢甩漏要人執手尾。
唔好泄氣啊，你仲有好多機會成功㗎。
移民之後揾唔到嘢做，唯有食老本啦。
要等到九點先有得食，蚊都瞓啦！
全靠李生助我一臂之力，嗰單買賣先會成功。
我哋學會嚟緊有活動啊，幫手promo下吖。
只得你，會叫我彷彿人群裏最重要
佢哋兩夫婦生辰八字唔夾，所以成日鬧交。
嗰個阿伯生臌脹都仲喺度飲酒，真係唔知死㗎噃。
出年多項工程上馬，人手需求上升。
依家個社會咁腐敗，就係因為太少人行俠仗義。
個電視機啲色調咁黃嘅，校吓佢啦。
你快啲將呢件事嘅來龍去脈講俾我聽啦！
香港地你肯做就得㗎喇，唔會餓死人嘅。
最初我連一句廣東話都唔識講㗎。
喺電梯入邊吸煙最高罰款5000蚊。
爽快啲啦，你再咁優柔寡斷，辦唔到大事㗎。
乜你今日著到成個婆乸咁架？點帶你去威呀？
政府因應殘疾人士嘅訴求增加福利。
臨考試之前先唔見咗本書，真係好黑仔。
由於長期嘅「中文本位」觀念，好多關於粵語嘅工具書只係收錄粵語同中文唔同嘅部份。
做乜心不在焉啊？你係咪有心事啊？
直頭行去佢屋企，唔好喺度等喇。
你可以send個email去攞報價喎，佢哋會好快覆㗎。
佢寄啲中毒嘅檔案畀你，即係畀西瓜皮你踩啫。
佢噚晚俾鬼砸，所以今日冇乜精神。
呢單嘢你一定要金睛火眼幫我睇住。
佢部處女作將會競逐今屆最佳電影獎。
無論敵人有幾強，我哋都會奮戰到底。
啱啱落完口供，警察話俾我聽，告硬我老不。
阿松佢講親嘢都係粗口，真係好鬼粗野。
打住家工時間靈活啲，都係唔錯嘅兼職。
經濟唔好，唯有薄利多銷。希望賺到少少啦。
我都唔想去美國，但係冇辦法，睇嚟我哋都係有緣無份。
今朝嘅驟雨為市區帶嚟超過廿五毫米雨量。
佢住咗成個禮拜醫院，今日終於出得院。
遊客區入邊有唔少小販響度兜攬生意。
摺幾件衫好輕keng啫，我自己嚟啦！
佢哋私底下都覺得佢個計劃好好笑。
做乜收埋我份功課啊？我聽日要交㗎！
呢個女仔冇咩本事但係可以用價值幾十萬一個手袋，見到真係眼赤。
法官喺進行「案中案」嘅審訊程序嘅時候，通常會下令陪審團避席。
雖然間屋月租五千，但係呢區交通方便，都算唔錯。
佢講嘢唔清唔楚，聽到大家一頭霧水。
唔好淨係嘆氣啦，有唔開心要同人傾下㗎。
佢嘅廚藝已經達到出神入化嘅境界。
每人有二十分鐘present自己嘅發現。
情報收集永遠都係勝出所有戰事嘅關鍵。
迪士尼嘅電影多數都係老少咸宜嘅。
我哋坐船經過個島仔嗰陣，咁啱見到耶穌光。
世叔同阿爸年紀差唔多，但係我哋完全無代溝。
我依撈七去硬㗎喇，乜都唔理㗎喇！
佢嘅設計別出心裁，贏咗今次嘅大獎。
呢隻餅乾噌噌咁，食起上嚟好涸喉。
佢明明冇做過，都要坐三年冤獄，公平咩！
生活喺象牙塔裏面，佢唔知外面嘅世界發生緊乜嘢事。
阿業對阿強嘅所作所為嗤之以鼻。
我探頭望下邊個喺條走廊度傾偈。
嗰次佢無啦啦仆親，我哋個個笑到轆地呀！
喊出嚟，原來佢唔係小明老婆呀？
你可以直接批評我，但請你唔好含沙射影。
颱風嗰陣，啲漁船都會入去避風塘。
佢對當年拋妻棄子嘅行為好愧疚。
我想買返張矮櫈仔畀我個仔仔坐。
等我哋將今次開會嘅內容歸納一下。
打得多槍game，會唔會潛移默化，令到個人都暴力咗㗎？
唔好意思啊，303號課室喺邊㗎？
呢位富翁嘅仔女對佢嘅遺產虎視眈眈。
小朋友用手食飯實會食到污糟邋遢，唔好鬧佢啦。
呢杯嘢飲係將檸檬汁同橙汁混和而成嘅。
每一個夜晚，我將會遠望，無涯星海，點點星光。
媽咪，咸水角入面一粒粒嗰啲係乜嘢嚟㗎？
我對呢個題目都係一知半解，你揾第二個教你啦。
大廈又要維修，啲業主鬼殺咁嘈。
我要買份禮物送俾女朋友呀，你幫下眼吖？
我細個嗰時，如果我做錯事，爸爸就會用間尺打我手板。
阿偉啲同事都唔想聽佢啲有味笑話。
英國下議院嘅議席係根據人口分佈。
呢間餐廳每日都要採購好多鮮魚。
你纜住條温暖牌頸巾，幾凍都冇有怕啦。
政府實施室內禁煙之後，好多人都要企喺街度圍住個垃圾桶打邊爐。
呢次意外令佢傷到小腦，平衡力亦都變差。
畀着佢仲在生，佢都會支持我咁做。
嗰個乜鬼教授，講嘢咁鬼悶，怪唔之得冇人報佢嗰堂啦。
雖然受咗傷，佢都發揮到一定嘅水準。
香港而家有兩個馬場，一個喺沙田，另一個喺跑馬地。
「你而家去到邊我等咗你好耐。」「55」
反正我都整緊呢類袋，幫你整多個都順手，當賣個順水人情俾你啦。
使做幾耐吖，最多咪一頭半個月！
好多人唔中意帶現金出街，選擇碌卡俾錢。
嚟緊個奧運喺邊度開始點燃火炬呀？
將來嘅嘢話唔埋㗎，梗係要早作準備啦。
今次我地處於下把位，同對家傾野預左蝕底俾佢。
一個成熟嘅人應該要識得抑制自己嘅感情。
黎生主動加班，佢真係好鍾意返工。
明仔喺四十幾碼外拉弓抽射，粒波直飛死角，個籠一啲反應都冇。
而家講定俾你聽都冇用，到時你就知㗎喇。
你啲頭髮自然攣定係你電咗髮啊？
呢度係醫院範圍，唔可以響咹㗎。
我花咁多精神、心血、時間所追求嘅理想終於實現喇。
呢個演員嘅演技好差，我好想向佢掟雞蛋。
阿姆斯特丹嘅紅燈區係世界知名。
佢好姿整架，每次出街之前都要打扮一個鐘頭。
呢個情形可能會持續一段長時間。
我個仔每日功課草草了事，心入邊淨係想玩手機電腦。
你去到打電話俾我，我落樓接你。
我整親薑汁撞奶，啲奶都唔瓊囉。
佢肯定係對我一見鍾情啦，放晒電咁。
嗰間公司食正呢個基建大餅，收入勢必豬籠入水。
你成日咁多抱怨，但點解自己唔積極啲啫？
春天嘅時候，時晴時雨，都唔知晾唔晾衫好。
佢哋之前投咗標，想喺房屋署商場租間舖，啱啱先公佈佢哋中咗標。
李白所有原創作品都屬於公有領域。
你呢個美好願景似乎唔會實現喇。
今次選舉佢居然落選，真係陰溝裏翻船！
索羅斯係其中一個最出名嘅大鱷。
呢個品牌啲春夏童裝平得嚟又可愛。
你都係走罷喇，人哋又唔想見你。
有仔趁嫩生呀！等儲夠錢，到四十幾歲至生，你都冇精力湊啦！
佢今日件衫認真攞命，大紅大綠著到成個小丑咁。
戰亂之後，佢明查暗訪，希望揾返失散咗嘅太太。
你估佢想喺ball坐冷板凳咩？佢啱啱先食完檸檬嚟咋，重潤佢！
我哋今次強化咗呢個設計嘅結構。
你放心啦，佢份人都算幾規矩嘅。
你做嘢咁揦鮓，搞到人哋好多手尾跟㗎。
唓，又話個女仔點靚點靚，霎眼嬌啫。
我哋個活動唔夠parti搞唔成。
你聽日交張簽咗嘅家長信畀我解釋點解你琴日冇返學。
就嚟開學喇，你買咗包書膠未呀？
連綿嘅丘陵上有好多座風車，形成壯麗嘅景觀。
我呢排個腦一入夜就好棘，好多嘢諗。
佢有好多計劃，到最後都係無疾而終。
洗肚記得要乾淨，唔係好容易腹膜炎㗎。
佢呢排跌晒watt喎，俾人飛呀？
鋼琴三重奏嘅樂器通常包括鋼琴、小提琴同埋大提琴。
我女朋友話一定要買樓先肯結婚喎。
揸越野車喺沙漠上面飛馳感覺真係好爽。
佢年紀太大，幫唔到手嚹，俾啲退休金打發佢走喇。
我撞撞哋聾，講嘢都大聲咗，以為人哋會聽唔清我講乜。
我逢星期四有兩堂lecture喺同一個課室連住上。
佢本身瘦底，顯得佢個籮特別大。
區內爆疫，街坊冒雨五句鐘做檢測。
你要儲首期就咪成日先洗未來錢，學下理財啦。
天水圍行政上屬於香港，但係實質係國中之國。
真係好笑嘞！我幾時話鍾意你啊？
唔怕神一般嘅對手，只怕豬一樣嘅隊友。
大家喺烈日當空之下好快就已經汗流浹背。
佢成日都姣屍燉篤，向男人放電。
如果你真係畀大家一人一票揀心儀代議士嘅，就唔使叫人含淚投票啦。
其實佢暗坎幫大家做咗好多嘢，大家唔知啫。
只要有實力，他朝一定能夠東山再起！
你信唔信呢個世界有外星人存在？
小惠係個心思細密嘅會計師，十年以來佢一個人睇哂成個集團嘅數都冇出過問題。
建築工人因為收唔到人工，所以示威。
嘩佢一個腳趾尾拉西，就將個波踢咗入龍門啦！
美國佬同中國嗌大交，而家局勢岌岌可危。
空姐發現有隻機艙老鼠趁其他人瞓著，靜雞雞打開機艙行李櫃偷嘢。
地鐵將軍澳線通車標誌住香港公共交通服務嘅一個新紀元。
無論如何，人都唔應該有輕生嘅念頭。
今晚餐飯去邊度食，我都仲未有着落。
你個死仔包，次次去廁所都屙到一地都係。
萬一你蕩失路，最重要係處變不驚，千祈唔好亂咁走。
你想日日揸靚車鋸牛扒，我日日捱飯盒都無所謂，睇嚟我哋兩個對生活嘅要求真係有天淵之別。
呢二十部吸塵機入面只有五部符合安全標準。
你點可以放棄呢個咁寶貴嘅機會㗎？
人哋鬧緊交嗰陣你仲加把口埋去，咁只會火上加油囉。
航機已經飛抵紐約，希望閣下旅程愉快。
佢搬咗去山入面，過隱居嘅生活。
我一直蒙在鼓裏，唔知道佢係我親生爸爸。
呢個人淨係識得編造啲謊言去呃錢。
我好想考好個試，偏偏就做唔到。
呢首歌主要係讚頌上主對我哋嘅寬容。
《粵典》係一個大型嘅粵語辭典計劃。
喺畢業典禮上面，我同同學合照留念。
吸引大量旅客，非但冇改善經濟，反而仲影響到民生。
你大人大者就唔好再成日發脾氣啦。
專業嘅芭蕾舞蹈員體態通常都好優雅。
你唔好再對佢存有任可嘅幻想喇。
你咁冇人性，因住生仔冇屎窟呀！
唔好食咁多零食啊，因住陣間食唔落飯！
其實聾人戴咗耳機之後都唔係好聽得清楚你講咩㗎。
因為佢泄密，全世界都知道呢個計劃喇。
賽馬嘅時候，騎師成日要鞭隻馬。
立陶宛、愛沙尼亞、拉脱維亞被統稱為波羅的海三國。
佢好少運動，成個人變得虎背熊腰。
份卷好簡單囉，冇A真係要檢討吓。
明明你買咗部成千幾銀嘅電腦，就咪鬼介意老闆送唔送滑鼠墊呢啲婆乸數啦。
經過三年嘅努力，佢終於征服咗珠穆朗瑪峰。
你條契弟今次仆街喇，我唔溶咗你唔得！
呢篇小説好艱澀，你係咪扮睇得明？
房入面幾個人神智不清，可能飲過好多酒嚟。
呢排跟緊單大嘢，真係做到成隻屐咁，冇時停呀。
大部分香港去歐洲嘅航線都會經過烏克蘭。
何生個仔成績差成咁，出到外國都未必有學校收。
喺進入下一個創作階段前，工作將會暫告一段落。
你都幾好耳喎，跌咗支針都聽到。
做完功課之後要檢查下有冇寫錯字。
基建工程大幅超支已經係「家常便飯」。
吊櫃一定要用爆炸螺絲，唔可以就咁用普通螺絲。
旺角淪陷咗啦，你上次行街冇畀喼轆過係幾多年前呀？
第日我結婚嘅時候，你會唔會做我嘅伴娘啊？
經理辭咗職，但係留低咗個爛攤子。
小學生應該學晒加減乘除四則運算。
我好怕見到啲老女人著到成身都係紅色。
兩百萬一個單位？你就想，邊有咁平！
佢而家自己喺外面租咗間百五呎嘅套房住。
唔好成日睇死啲新同事，玩下手佢升職快過你都唔定。
呢件事千真萬確，係我親眼見到嘅。
人老咗就想返鄉下，呢啲係人之常情啫。
呢條線唔啱呀，兩邊都係乸嘅？！
啲人喺度食煙，攪到呢度烏煙瘴氣。
Ｋ君儲緊德國製巴士嘅閃卡，見到呢堆車嘅特見記得call佢影！
我無端端俾人扑咗兩棍，仲要我同佢道歉，條氣梗係唔順。
我哋唔會留一個反骨仔喺組織度。
講錯嘢反而變咗宣傳，佢嘅手法好高明。
粵語喺各方面都受到威脅，保護措施事在必行。
我覺得自己好似一個公主，屋企有啲錢，要風得風，要雨得雨。
睇你個衰樣，我就知你一定係輸晒啲錢。
呢間餐廳星期一至五嘅例湯日日唔同。
我去美國之前，將幾箱雜物存放喺朋友屋企。
病人要有生存嘅鬥志，醫生先至可以幫到佢。
佢千方百計討好老細，希望有人工加。
阿文遲咗出門，於是三步擸埋兩步趕去巴士站。
後生嗰時捱壞咗副偈，賺幾多都冇命享啦！
你傾成呢宗大生意，真係可喜可賀啊！
佢草擬修訂嘅時候，不斷推敲字眼。
一間咁普通嘅餐廳都可以讚到上天，一睇都知係鱔稿啦。
一路行展覽，一路覺得自己係大鄉里出城，好多嘢唔識。
你正一牛皮燈籠嚟㗎，講到咁白你都收唔到。
你唔使百般刁難我喎，我辭職囉！
唔好揾佢幫手呀，佢諗嘢唔經大腦㗎。
關於呢個問題，我哋下次再討論啦。
呢個餐會跟個餐包，不如宜家上埋俾你？
義工不辭勞苦咁幫災民重建家園。
政府為咗要增加收入而巧立名目徵多啲税。
呢個暴君對待民眾，真係無所不用其極。
請勿攜帶外來食品，否則請離場。
教授桃李滿天下，一班學生都專誠由各地返嚟為佢賀壽。
乘搭航班JL730嘅乘客請到45號閘登機。
佢十八歲開始就俾唔同嘅男人包養。
餐廳播住好輕聲嘅音樂，增加情調。
大陸唔係叫佢做碧咸㗎，叫貝克咩咩咁㗎！
就算你搭的士，你都實趕唔切架飛機㗎啦！
又到新年喇，希望今年可以逗到多啲利是啦。
等陣醒醒定定，唔好俾海關捉住呀。
大學畢業做19 sales嘅人係咩心態？
真心講句吖，其實佢都唔係好靚啫。
種種亂象實在無法忍受，需要根治。
香港市民爭取盡快直選行政長官。
好多交通意外都係倒車嗰陣發生。
兩名渠務工人吸入沼氣一度命危。
陳師奶成日買餸打斧頭，儲儲埋埋都唔少錢㗎。
嚟嚟去去都係得呢幾味餸，好厭啊！
恆指今日跌咗6個percent呀！
佢今個月就爆鐘，唔好畀嘢佢做住喇。
佢會靠得住啊，豬乸都會上樹啦！
經理炒咗一個成日遲到嘅職員，殺一儆百，希望其他職員準時返工。
嘩，營多撈麪又平又好味，認真抵屌！
佢初時諗住一入行就可以做主角，點知跑龍套跑咗十年。
隻股票之前狂跌，好彩臨收市反彈，翻本不特止仲要有賺。
你搞啲爛gag無聊得嚟又幾好笑。
佢哋雖然係老夫老妻，但係都仲咁甜蜜。
阿松佢鬼死咁懶，連續半年冇嘢做。
佢着到唔三唔四噉，點可以去嗰個宴會啊？
愛上一個有婦之夫，係我嘅不幸。
我要剪指甲呀，你有冇指甲鉗呀？
旅途上有啲阻滯，所以遲咗兩日到。
文字令人類可以有跨越時間同地域嘅溝通。
李伯咁食古不化，冇人同佢相處到。
好多人唔會自己生小朋友，反而會助養發展中國家嘅小朋友。
我今晚要睇檔，返唔到屋企食飯。
雖然好多人都認為我份工好冇用，我並冇因為噉而放棄。
你究竟明唔明我講咩㗎? 霎吓霎吓噉。
前排換咗個24吋mon，睇得舒服好多。
我已經同佢交過手三次，但依然勝負未分。
次次有朋友上嚟屋企我都買好多嘢，又薯片又火腿噉。
佢哋拍咗板，下期用姣婆藍做封面顏色。
你對我又囈又篩都冇用，我唔話得事㗎。
添馬搞緊個嘉年華，不過啲嘢好貴，所以我都係留喺屋企算喇。
灣仔藍屋有70幾年歷史，由於裏面冇裝抽水馬桶，係少數仲要倒夜香嘅古老住宅。
我一放假就落雨，真係天公不造美嘞。
估唔到我移民外國反而撞返舊相好。
我好急屎，可唔可以幫我睇住啲嘢先？
吊櫃一定要用拉爆，唔可以就咁用普通螺絲。
呢個賣二百蚊都未算好貴，合理價錢嚟嘅。
籌備成個活動真係花咗唔少工夫。
你十八歲㗎喇，唔可以再好似成個細路噉㗎喇。
好多後生仔女覺得過山車好刺激。
佢拒絕估計自己出年喺選舉嘅勝算。
今日日頭咁猛，出街記得搽返啲太陽油。
琴日嘈完之後，佢就一直對我唔瞅唔睬噉。
閲讀對於提高寫作水平大有裨益。
佢托病落台，會喺月底正式離任。
佢已經回晒糖，唔似當年咁打得喇。
佢中學畢業之後不務正業，淨係做吓兼職。
而家有啲夫婦希望通過代母產子。
你乜嘢 新鮮蘿蔔皮啊？喺度下欄扮上菜！
校長、各位老師、各位同學早晨！
市民自發籌集抗疫物資，向區內有需要嘅住户派發。
佢係個懶人，成日諗住坐享其成。
你份人淨係得三分鐘熱度，好難唔畀人睇死㗎噃。
喺度開咪好辛苦，要抑壓住唔講粗口。
佢睇落有啲唔自然，係咪有啲咩事？
呢張相個背景同啲人光源都唔夾嘅，啲人條邊又起晒狗牙，一睇就知呢張係P圖嚟啦。
點解你可以話走就走㗎？唔通你喺香港土生土長，對香港呢個地方冇感情咩？
佢時時去深圳揼骨，話嗰度消費平啲喎。
過年之前，家家户户都打掃得好乾淨。
昔日呢班細路仔，今日已經長大成人。
呢個涼亭朝朝都有班阿叔喺度捉棋。
你年紀輕輕，竟然詮釋《莊子》嘅思想詮釋得咁好，幾犀利喎。
我係腐女，鍾意睇腐漫，希望揾個腐男做老公。
你都幾夠薑喎，嚟我地頭搞亂檔，未死過呀？
想賺大錢都唔一定要做埋啲傷天害理嘅事嘅。
五湖四海洗過我嘅胸襟，喺萬千河山都見到我嘅影蹤飄過。我揮走雲彩，佢反而冇散開，仲多咗一身清風。
如果件T裇用紅色嘅袖，咁得唔得呀？
我呢排已經山窮水盡，淨係食風。
政府話普選要循序漸進，但係市民想第一屆就有公民提名。
學校入面突然傳嚟一陣悠揚嘅琴聲，唔知邊個喺度彈琴呢？
人馬係一種只存在喺幻想中嘅生物。
着雨褸好過擔遮啦，多隻手做嘢。
孫耀庭係中國史上最後一位太監。
前往羅湖嘅乘客，請等候下一班列車。
魔法喺奇幻文學入面係好常見嘅題材。
佢可以話係我哋班入面最叻嘅學生。
佢啱啱俾老細炒咗，真係慘慘豬。
人哋屋企嘅嘢唔關你事㗎，你唔好加把咀啦。
佢地兩個一見如故，後尾仲做埋好朋友添。
我估阿仔忙先至成日唔返屋企啫，唔好成日諗埋一邊啦。
注意飲食，唔好食有太多鹽、糖同油嘅嘢。
香港同東京有一個鐘頭嘅時差，請各位將手錶較快一個鐘。
受負面消息衝擊，樓市下趺咗一成。
呢位足球員憑佢嘅速度撕破對方嘅防線，再射入埋龍門。
由於天雨關係，比賽會移師到室內舉行。
智能手機有咗好多年，都唔算係新鮮喇！
我朝朝搭港鐵過海返工嗰陣都要同人逼車㗎。
佢喺呢間公司做替工，時薪廿蚊。
你俾人呃咗咁多錢都唔知，正一傻妹嚟！
嗰個帶水佬喺訪談期間，一直留意住旁觀緊嘅上司嘅眼色，唔敢坦白回答。
佢對呢行已經睇通睇透，有咩嘢都難唔到佢。
得片言隻語又點描述得到我濃濃嘅愛意？
如果執正嚟做，遲到嘅考生係唔可以入試場㗎。
我苦苦修煉咗十年，依次你仲唔死！
本港出現新品種嘅蝴蝶，佐證有關氣候暖化以致物種北移嘅推測。
一個有盜竊癖嘅人根本無自由意志去揀唔偷嘢。
今日你生日，係噉意俾封利是你啦！
若果揾到份高薪厚職，我就唔使響度踎啦。
佢間公司嘅老闆好迷信，特登請咗個風水師傅幫個新辦公室睇風水。
今晚我要幫老友做戥穿石，返唔到嚟食飯。
好多時候旁觀者清楚成件事嘅原因。
我呢度有啲朱古力，你食住頂下肚先啦。
小學嗰陣第一次考第一，到而家我仲係記憶猶新。
見你咁努力，阿媽煮餐九大簋俾你食啦！
你今晚有嘢做呀？仲想話一齊去睇戲添。
阿明著咗條鮮黃色嘅褲，惹來路人嘅注目。
佢係錯，請你唔好盲目噉袒護佢。
其實香港有唔少地方社區都會打醮。
你問呢個咁幼稚嘅問題真係可笑啊！
個人嘅力量或者微不足道，不過團結就係力量。
佢響地盤因為意外斷咗隻手，估唔到過咗三年，就用義肢返工。
你成日開空頭支票，鬼有人信你咩！
我絕對冇做過啲噉嘅事，對天發誓都仲得，你唔好屈得就屈。
香港搖滾樂隊Beyond喺1993年發行咗佢哋嘅第九張粵語專輯《樂與怒》。
酒廠宣佈兩款威士忌將會喺今年內停產。
你同佢呢個大師級鬥，明顯就係以卵擊石。
呢份合約係我哋業務發展嘅里程碑。
唔好再繼續打劫喇，賺夠喇，懸崖勒馬啦。
上次考試合格真係死過返生，今次要温好啲攞高啲分先至得！
好多人心目中嘅天使，都係背脊有翼，頭上有光環嘅。
山洪暴發，村民紛紛走上山避難。
八十年代係港商北上開設廠房嘅高峯期。
端午節其中一個習俗係遊龍舟水，有指可以帶嚟好運同健康。
個集會邊有幾百人，得小貓三四隻去。
讀夜校好辛苦㗎，日頭又要返工，點温書呀？
佢雖然已經六十歲，但係睇落仲好青春。
呢隻牌子自從俾人踢爆用假料之後，佢啲產品就變晒做賣剩蔗。
喺咁多樣興趣當中，佢最鍾意踢波。
李先生酒量好好，飲幾杯白蘭地都面不改容。
用激將法並唔能夠勸説企跳嘅人。
呢個裝修令間屋加添咗一種懷舊感。
畀個天你做膽，你都唔敢喺差館偷嘢啦。
疑犯辯稱自己唔知行李喼入面有毒品。
我而家倒數三聲，三聲之內你好即刻起身。
個蛋糕有一半都係cream嚟嘅？
喂，聽朝咪miss call啊。
今年學會唔夠人呀，快啲踢多啲朋友入會啦！
喺香港打官司費用龐大，輸咗嘅話隨時會破產。
港台好多節目喺廣州都會被插播廣告。
佢行路趷下趷下噉，唔知係咪扭親腳呢？
我同事正喺度設計緊新房屋嘅藍圖。
佢想做CEO？睇返自己有咩quali先啦。
依家啲賊真係好狼死，日光日白衝入超市搶嘢！
本身我一個人做晒所有嘢，而家已經進化到有十幾個同事做唔同嘅嘢。
佢律師都唔做，要夾band追夢。
阿松佢做錯咗嘢畀阿ger鬧，畀人鬧鬧吓喊喎。
你識唔識得用圓規去畫三角形呀？
第一季純利比舊年同期下降近百分之三十。
楊生升咗職之後就淨係識得搞風搞雨。
賀一賀pre完sent食個邊爐放題先啦。
唔該你企歪啦，妹仔大過主人家。
呢齣話劇嘅女主角動作表情都太造作，唔夠自然。
呢下傳中落點啱啱好，前鋒控定一射就入左 !
唔少人都希望自己嘅退休生活逍遙。
佢塊面皮成呎厚，偷嘢俾人捉到都仲響度笑笑口。
佢生意失敗搞到破產，三餐不繼。
喊成咁，睇嚟隔籬屋又用衣架打仔喇。
弒父係古希臘神話入面常見嘅主題。
你可唔可以幫我去藥房買盒必理痛？
小時候，簡單嘅生活亦都可以令人快樂無比。
佢面色凝重，對眼好似望緊遠方嘅家鄉。
一隻曱甴啫，你使唔使咁大驚小怪呀？
我哋出咗去嘅時候間屋俾人爆竊。
如果冇辨別是非嘅能力，就會好易俾人哋嘅流言誤導。
喺利字當頭嘅社會，人心好容易迷失。
老闆話年尾冇得加薪，重重打擊員工士氣。
呢個衰仔，由細到大都唔肯讀書，依家個社會冇學歷點揾工？
雖然佢用咗化名接受訪問，但我一聽個內容就知道係佢。
呢個發現對我哋嘅研究好有幫助。
我相信件事唔係佢做嘅，佢只係替死鬼。
阿強贏咗第一個回合，不禁沾沾自喜。
喇叭褲係一種好有時代感嘅服飾。
佢中文唔好，講嘢成日詞不達意。
呢個故事俾咗啲乜嘢啓示我哋呢？
佢得悉咗真相之後，一時間呆咗一呆。
呢個人成日講大話，我哋公司永遠唔會再錄用佢。
其實BB唔一定要飲奶粉吖，飲人奶好好多㗎。
停車場最少要有兩m四headroom。
做咩咁重皮買隻鑽石戒指俾我嘅？
我屋企有門限，我十一點前要返到去。
英日韓泰文嘅簡單招呼都難唔到導遊。
汽車入口香港毋須畀税，但係登記要畀税。
租約就嚟到期，又係時候要續租喇。
佢份人比較寡言，所以冇乜朋友。
佢成日亂噏㗎，唔使對佢嘅説話太上心。
明將未執嗰時臭名遠播，反而吸引唔少人挑戰劣食。
阿傑誓言三年內要做到呢間公司嘅總經理。
雖然我唔知我幾時會結婚，但係到其時一定會請你㗎！
你今晚去飲要着靚啲，唔好失禮我啊。
買樓之前，應該睇清楚售樓書先。
佢成日做義工，係名符其實嘅好人。
盤生意賺好少錢，一畀人走數就執得。
美琪同佢男朋友行咗好耐，都近五年喇。
你一個人住喺香港呀？噉，你有冇掛住屋企人啊？
呢啲壞人最好就係捉佢哋去打靶嘞。
呢個肥仔短度闊封，好似個冬瓜噉。
數學對我嚟講真係人生一大挑戰。
我啲同事個個都好好人，成日都幫我手。
想做藝人，唔一定要讀演藝學院，仲有好多其他方法。
嗰次行山，我哋畀隻狗擔走咗個包。
佢煮飯嗰時俾彈起嘅油灼傷咗手臂。
一批越南難民仍然滯留喺新加坡。
走法律罅唔係犯法，不過咁危險嘅嘢最好唔好做啦。
10除以5等於2， 2就係商數。
有少少常識嘅人都唔會餵朱古力俾狗食啦下話？
我初時唔係好想做嗰份工㗎咋，不過冇得揀就唯有做住先啦。
老實講，一個人出身好大程度決定佢思想行為。
我有個不情之請，希望你可以幫我一個忙。
請問有無ching知呢個零件要點裝？
你對愛情咁兒戲，我好難同你行落去喎。
我做咗份報告咁多日，都重係做緊第一部份咋！
好多謝你嘅禮物呀，uncle。
今晚套劇大結局喇，快啲返去睇先。
佢係呢個歌手嘅擁躉，咩醜聞都動搖唔到佢架喇。
李登輝最近嘅訪問畀藍營斷章取義。
你唔好俾佢昆到啦！我冇一腳踏兩船呀！
雖然只係小事，但係慎重起見，最好問咗主任意見先。
防火安全嘅嘢，冇事猶自可，有事就死得人多，搞返好佢啦。
家陣仲諗住業主會減租？唔加都執返身彩嘍。
你報唔報到丫丫嘅live呀？我尋日排咗6個鐘隊，終於報到live，唔使上video喇！
呢球入得咁靚原來係詐糊，旁證一早已經舉咗越位旗。
我哋最好按兵不動，以免遭受損失。
紅籌泡沫最終爆破，大部分紅籌股都跌破招股價。
呢個守門員已經為南華效力十年。
份form上高會問你身份證號碼。
佢歸根結底都係你個仔，你唔可以唔理佢。
請各位運動員就位，比賽即將開始。
有冇人覺得呢個演員好熟口熟面？
秋天天氣涼爽，最啱去郊外登高。
你食完都冇抹嘴，顯而易見，你就係偷食嘅人喇。
佢一針見血咁指出呢個理論嘅缺陷。
夫妻分隔兩地，感情好容易會變。
佢因為喺批核採購時私相授受而被判入獄。
你太心多嘑，你嘅身體好好，健康冇問題。
乜你笑點咁低㗎！低到冇下限噉！
呢個人成日都戇鳩當有趣，成日搞埋晒啲爛gag。
佢一直以嚟風雨不改、盡心盡力噉服務街坊。
院長對孤兒院入面嘅小朋友都視如己出，悉心裁培。
我個仔好唔舒服，我想幫佢請病假。
你再同我爭辯都冇人會信你㗎喇。
成功戒毒嘅人，如果唔下決心自制，仍然有機會重蹈覆轍。
佢以前移咗民過加拿大，最近先回流返嚟香港。
佢退咗休比較清閒，捉下棋過下日辰。
而家好多港鐵站都有無障礙設施，坐輪椅嘅人都用到。
葉議員反對加會建議，指要立法會喺暑假休會期間突然召開會議，「一定要係死人冧樓先得」。
佢啱啱俾女飛，宜家頭耷耷，眼濕濕，真可憐。
真正嘅朋友係會願意同你共患難。
「你揾我做咩啊？」 「冇事，揾你傾下偈啫。」
今日我哋請到陳先生同我哋分享佢生活嘅點滴。
我哋嚇到好似見到外星人噉O晒嘴。
佢甚至𢲡起件衫，展示佢肚上面嘅傷口。
你咁好文采，有冇考慮過做作家？
你架車壞到咁，真係醫返都嘥藥費。
同佢分手已經係半年前嘅事喇，但係我到而家都仲未放得低佢。
而家市況唔好，買貴嘢要諗下先好。
嗰晚佢哋開party，我捽咗成晚碟。
我想俾佢親身感受下着高踭鞋有幾辛苦。
邊有可能抵制日本貨呀？你成屋啲電器都係日本造㗎啦。
件蛋撻新鮮出爐㗎，小心辣親呀！
醫療界嘅前線人員正喺度努力噉拯救傷者。
未來兩年有大約五萬個新單位落成。
伯特蘭‧羅素被認為係二十世紀最偉大嘅分析哲學家之一。
佢日日去做gym，身體好強壯。
佢喺朗讀比賽入面勇奪冠軍，為校爭光。
而家市道唔好，我哋要為產品尋求新嘅出路。
而家愈嚟愈少人用存摺架喇，好多人都會直接上網睇返自己户口紀錄。
呢個講座真係好廢，去唔去都罷啦。
阿媽好鍾意食鳳爪，但係細佬覺得好核突。
我返去揼份proposal出嚟。
唔好再掩飾自己嘅罪行，我哋已經知係你做。
你買書嘅時候記住攞番張單，如果唔係佢哋唔幫你報銷㗎。
去邊度食飯都冇所謂啦，快啲有得食就得嘞。
你唔好去當兵啦。萬一有咩冬瓜豆腐，我都唔知點算。
插張匙咭入去。盞燈變綠，就開到門㗎喇。
我哋誠邀您嚟我哋公司個Party。
牛栢葉冇乜味，加返啲咖哩就啱啱好嘞。
你份人咁cap重話想參加跳舞比賽？唔好玩啦！
我哋星期六日留喺屋企追劇，追晒成季。
牌照持有人應該出示佢哋嘅牌照。
佢男友係運動健將，身形好fit。
我哋唔單只去行街，仲去咗睇戲添。
同性戀喺歷史上並唔係新奇現象。
某電訊公司響街邊放咗好多易拉架，宣傳光纖寬頻上網計劃。
汽車排出嘅廢氣嚴重影響空氣質素。
我諗住做晒份功課先瞓，殊不知我十點就瞓咗。
無論你揀邊條路都好，我哋都會支持你㗎。
一般女性大概喺四十至五十歲收經。
而家啲細路識行識走，日頭要𥄫實佢哋至得。
佢依個時候升我職，真係令我思潮起伏，喜憂參半。
政府決定成立跨部門專責小組處理。
喺呢個懸崖上面，你可以睇到一望無際嘅大海。
你仲未做完嘢呀？咁我自己走先嚕。
美國職業籃球聯賽季後賽有十六隊球隊。
我哋喺呢個問題上進行咗激烈嘅討論。
呢個食法好傳統，以前度度都有。
佢個人好老實，一定唔會篤你背脊。
我之前口快快應承幫佢翻譯幾篇文，佢而家日日追我數呀……
呢件衫稍為窄，闊少少會舒服啲。
我成日覺得佢哋唔登對，所以佢哋離婚我都唔覺得出奇。
尋日大上大落完，唔知今日個市會開邊瓣。
拎過幾次獎嘅林導演，早已被香港人放上神枱，成為另一個香港電影文化嘅標誌。
你行上條斜路就見到我屋企架喇。
我唔要蛋糕嚹，我飽嚹，唔該晒。
講起水生植物，多數人會諗起荷花。
佢阿爺喺打仗嗰時作奸犯科，走私鴉片，先至會發達啫。
好彩佢夠眼利，留意到啲細微嘅線索，終於破到案！
呢個應用程式有機會會同第三方分享你嘅個人資料，諗清楚先好下載。
好玩唔玩，學人玩插水，好危險㗎！隨時插到池底整傷自己㗎！
每年春季都有大批遊客去日本睇櫻花。
新學年開始嗰陣，每個學生都要買一本新手冊。
你地乖乖地唔好出去周街玩呀下，因住俾人捉你去打生樁呀。
最近好多人Facebook轉彩虹旗頭像，話時話我都好耐冇換頭像喇。
聽講你而家學緊書法，學邊隻字體啊？
唔好收收埋埋喇，一定又識咗女仔啦。
我相信我班學生識得自己處理呢件事。
政府準備提高薪俸税，此舉令好多市民不滿。
網上有好多未fact check嘅資訊，我哋要好小心。
先生行開咗啊，你識做呢條就快啲提水喇！
阿明喺上次套戲演咗個男主角之後就抽離唔到。
佢兩個一齊咗好耐啦，唔係唔知下話？
個牆紙淨色，睇落清清哋都幾好呃。
佢兩個成日去邊都一齊，真係老友鬼鬼呀！
我老公晚晚都好夜返，我懷疑佢有婚外情。
我今晚會掟啲相上Facebook㗎喇！
喺疏散部署中，傷者應該獲得優先考慮。
佢喺荒島生存咗10年先至獲救。
個小朋友係曳，不過佢真係好聰明。
電梯暫時停止使用，不便之處敬請原諒。
如果你可以講出令我不容拒絕嘅理由，我就幫你。
因為老闆放咗假，所以佢想偷雞早啲走。
要發揮部車嘅最大性能，就要踩到11000轉先轉波。
呢種生果一切開就要食，放耐咗會生水，咁就唔好食架喇。
你啲貨賣到咁賤，即係頂爛市啫！
佢熟練咁用手指將兩條線交織起。
對於男人嚟講，自尊心係一樣比起生命更加重要嘅嘢。
阿松佢去便利店唔記得畀錢就攞咗包嘢食走人，搞到畀人告佢偷竊。
佢嘅呼吸越嚟越短促，似係哮喘。
噉都畀你過到骨，考試合到格，你真係好彩。
聖誕大減價全部貨品五折，只限兩日，機不可失啊。
呢套電影嘅結尾真係令我好感動。
睇見佢一日瘦過一日，真係慘嘍！
佢個腰包裏面有好多實用嘢，連指南針都有。
佢嘅環保設計終於喺呢一幢建築度實現咗出嚟。
而家即食文化大行其道，啲後生仔識咗兩三日就拍拖，跟住拍咗拖兩三個禮拜就散，好似即食麪咁，淥完就食，食完就抌。
每年嘅農曆七月就係陰間鬼門關大開嘅時候。
食完糖或者朱古力，記得要刷牙呀。
屋企停電的話，我要用手摸索離開間房嘅路。
我哋唔可以俾佢打亂部署，唔係就會前功盡廢。
啲茶太濃嚹，加啲水沖淡啲先飲啦。
呢個台有同行優惠，我同女朋友一齊轉咗台過去。
聽講呢排屋企附近成日有露體狂出沒，你自己一個出去嗰時小心啲喇！
公司主席喺會上對答如流，成功獲得一眾股東嘅信任。
彩虹嗰邊嘅公屋油咗好多隻色，睇落真係好似彩虹咁。
佢哋講唔埋欄，跟住就各自走咗去。
佢嘅分數領先好多，冠軍應該係佢嘅囊中物喇。
誒……呢樣呢……誒……我都唔知點講。
政治會令愚昧嘅人以為自己忽然有好多真知灼見。
睇戲嗰陣記住將部電話較做震機。
既然呢樣嘢吃力不討好，你做乜要做唧？你做咗人哋都唔會多謝你㗎啦。
快啲清理好啲垃圾啦，唔係聽日就會發臭㗎喇。
記者食飯時間短，都係狼吞虎嚥。
調解員要以不偏不倚嘅態度對待調解雙方。
杯嘢加咗料㗎，所以佢一飲就頭暈。
今朝揸咗三轉咋，冇乜人上車啊。
每年都有唔少人因為飢寒交迫而死。
佢係班裏面嘅廚神，我哋對佢嘅手勢都讚不絕口。
全靠大家同心合力，大家先至得以贏到呢場比賽。
我要預計吓温哂啲書要用我幾多時間。
嗱，新嚟新豬肉，你就嚟洗牌同派牌先啦。
我個舊同事留低咗好多蘇州屎畀我，我執佢手尾執得好辛苦。
你嘅演説技巧仲有進步空間，繼續努力！
反抗軍盤踞喺險要之地，固守不出。
佢自己有自己嘅想法，你唔使擔心佢喇。
每個客都唔同，招呼嗰陣唔可以一本通書睇到老。
佢兩夫婦貌合神離噉，一定有問題。
經理放病假，佢嘅職務暫時會由副經理代行。
而家啲家長都希望自己小朋友多才多藝。
屋企部印表機壞咗，所以我印唔到份功課出嚟。
十年冇登過台，呢個歌手率之再次粉墨登場。
阿明成日都做健身，所以好大隻。
你竟然選擇信一個素未謀面嘅人都唔信你屋企人？
我要名正言順噉得到我想要嘅嘢，唔想用啲卑鄙手段。
「你可唔可以借架車俾我啊？」「當然可以啦！」
我隻錶殼有條好大嘅花痕，要攞去維修中心做打磨。
佢係九代單傳，成家都當佢係金叵羅。
佢個女去外國讀書，之後嫁咗個老番。
直到呢一刻我先恍然大悟，原來我一直鍾意嘅係佢。
佢啲關節開始僵化，活動有難度。
前面有交通意外，所以我哋要兜路。
一共有一百名候選人競逐二十個直選議席。
應該檢查鋁窗框架嘅連接部位，以策安全。
甲：「做晒功課好悶啊。」乙：「你喺度講埋晒啲風涼話，真係過份。」
你唔使幫佢求情喇，我唔會原諒佢㗎。
我未食過避孕藥，想試下，有冇邊隻牌子冇咁多副作用？
校長居然講咗個笑話，搞到成個禮堂啲學生喺度哄笑。
以前九龍城寨係三不管，所以喺好多人心目中係九反地。
工廠要提升生產力，先可以突圍而出。
防暴警察包圍住啲示威者，現場氣氛好緊張。
《紅樓夢》好多角色嘅人名都係雙關語。
你有冇超市印花？我想換個焗爐。
你個死嘢，我今日一定會同你死過。
呢排個市好淡呀，今日一張單都開唔到。
區議員表示政府應該盡量避免得物無所用嘅大白象工程。
縱使成功希望唔大，我哋都要試下。
琴日有一個棚架倒塌，造成一死十六傷。
你老公只不過係去應酬下啫，你未免太多心喇。
九七年股票大跌，好多人都炒燶咗股票。
就算我哋做好晒保密工作，消息都係不脛而走。
你攬住佢條死屍喊，佢都唔會返生㗎啦。
BB仔啱啱學行路，行得有啲笨拙。
你有個有錢爸爸做後盾，學做生意就唔怕蝕啦。
而家社會上好難揾到啲路見不平，拔刀相助嘅人啦。
我講咩佢都當耳邊風㗎啦，有用咩？
因為經濟衰退，好多公司都裁減員工嘅數目。
陳小明當紅，十年前嘅緋聞又俾人翻炒。
唔該，將呢堆file壓縮咗先好email俾我啦。
老闆點解要減我哋人工啊？我要同佢理論。
咁多年嚟，佢哋都好後悔一時衝動而分手，仲係好掛住對方，好想翻兜。
架小巴咁cut線都有嘅，嚇春我吖！
佢食完海鮮之後過敏，而家扯晒蝦。
我已經掙扎咗好耐，但係而家已經到咗我嘅底線喇。
阿爺話以前逢親放假都會去大笪地，睇吓有冇啲啱用嘅濕星嘢買。
佢揾我過橋同屋企人講話同我温書，實質就自己去咗拍拖。
呢兩個國家國力差唔多，國際社會之間都係平起平坐。
我初出茅廬，有咩做得唔夠好，請多多包涵。
呢條女真係……後面背多分，前面嗌娘親。
呢層發水樓，話就話五百呎，實質度出嚟得三百五，真係離晒譜！
我要守禮拜，星期日朝早唔得閒。
你自己唔揾嘢做，反而要個咁老嘅阿媽養你，你真係不孝啊！
事情已經有咗定局，就唔好再諗喇。
我覺得半截裙啱你多過連身裙囉。
我其實幾mind我ex係都要入埋我公司做囉。
佢屋企有1000Mbps寬頻上網。
老師將學生培養成有高尚人格嘅人。
個布甸雪咗咁耐都係淋batbat，睇嚟都係失敗咗㗎喇。
呢位官員不得民心，做咗一任就落咗台。
我今個月冇糧出，所以要死慳死抵至得。
公眾如果想取閲封存嘅歷史檔案，必須事先向政府檔案處處長書面申請。
佢嘅分析次次都好準確，可以話係茫茫股海裏面嘅一盞明燈。
老闆日日都追我交報告，搞到我好頭赤啊。
華氏零度相等於攝氏負17.78度。
死咗老公之後，佢喊到呼天搶地噉。
個風殺到嚟喇，天文台話兩個鐘後掛八號。
下面嗰行寫得清清楚楚，辭職要提早一個月通知。
咁暗嘅環境度睇書，睇到我眼花花。
呢啲女仔咁平凡，一個招牌砸落嚟都砸死幾件啦。
開車撞到路人，當然唔可以一走了之啦。
呢個電視節目要有家長陪同先可以收睇。
喺花園入面加一個水池會令間屋變得有格調。
星期日銀行冇開門，你要撳錢唯有去櫃員機度撳。
我使咁多錢讀EMBA，只不過想沽名釣譽啫，真係咁有心機讀書咩。
就算去到天涯海角，我對你嘅愛始終不變。
佢後生嗰陣為咗揾快錢去偷嘢，一失足成千古恨，畀警察拉咗。
佢唔覺意倒插咗枝筆，揩到筆尖啲墨。
你哋唔好為咗啲雞毛蒜皮嘅事鬧交喇。
佢摀低身想執起嗰嚿跌咗喺浴室地板嘅番梘。
佢個人好自大，好似全世界圍住佢轉噉。
以前嘅人結婚要聽從父母嘅安排。
由呢座塔鳥瞰嘅景色真喺好壯觀。
首先，你一定要諗清楚自己第時想做乜。
落斜時唔好一味踩迫力，記住用拖波輔助避免制動系統過熱失效。
一架漁船喺地中海捕獲一條巨型嘅吞拿魚。
呢幾年周圍去，而家打算返香港定落嚟。
呢條友踢一踢就郁一郁，好冇交帶。
著到紅轟轟，你而家成個利是封咁囉！
佢參加歌唱比賽雖然落選，但係佢贏咗香港小姐冠軍。
今晚個party我後join。
星期五晚又同你個老公仔去拍拖呀？
架車要keep得又靚又襟揸，真係要花唔少工夫㗎。
隔籬組有兩個夥記受咗傷，而家唔夠人用，想借調你過去。
呢，咪係佢囉，成日上電視嗰個小明呀。
佢初初學炒股就有斬獲，偏偏貪勝不知輸，走去玩期指輸到破產。
套餐又唔抵嗌又唔係咁啱食，不如散嗌仲好啦。
而家啲父母好捨得買衫俾啲仔女。
公司迴光返照咗兩個月就執咗笠。
我覺得男人到左三十歲仲要依賴公共交通工具好可憐。
嗰啲新嘅女明星成日勾搭啲有錢佬。
哈薩克近排好多修路，四圍都係倔頭路好易中伏。
點係呀！你嚟探我仲要買禮物俾我。
雖然你大學畢業，但係基本上冇工作經驗嘅我哋係唔會請㗎。
我幫BB掃風先，你去烚奶樽吖。
有啲政治家會喺自己個勢唔掂嗰陣流亡去外國。
呢部濾水器可以去除水入面嘅雜質。
人地係大家閨秀，你呢啲窮矮毒就唔好妄想人地溝喇。
阿松上個月跌親整傷咗盆骨，家吓要用一排拐杖。
唔好玩喇，正經啲講啦，呢個問題好嚴重㗎。
如果方向錯誤，幾咁努力都係徒勞無功。
你話三年。三年之後又三年，三年之後又三年，十年都嚟緊頭喇老細！
你唔好睇小我啊！你睇住嚟啦！我實發達俾你睇！
你唔係覺得個花花公子會同你結婚下話？
佢好環保，會用晒一張紙嘅兩面。
颱風橫掃香港，造成多宗山泥傾瀉。
我擺部釘書機喺枱面方便你哋用。
佢講完個唔好笑嘅笑話之後，全場dead晒air。
你講得太抽象喇，我唔係咁聽得明。
返工時間搭地鐵逼到變做沙甸魚㗎。
開講有話，人冇夢想同鹹魚有咩分別。
我唔想做未婚媽媽呀，你可唔可以同我結婚呀？
人哋軍隊有咁多兵器，赤手空拳點打得低佢哋喎？
啱啱先十月，使唔使咁快準備定考試呀？
我老闆每日返工都著唔同衫，睇嚟個衣櫃都有我間屋咁大。
你睇唔睇到嗰個數目字啊？係三定係五？
考試前兩日呢個非常時期，食嘢都係小心啲好。
我朋友咁多年嚟都炒緊散，冇諗住揾長工。
你想做職業司機，先決條件係你要識揸車。
自從佢太太死咗之後，佢就變得好沉默。
一到春天，又有一班莘莘學子要接受公開試嘅洗禮喇！
你想喺度揾翻地鐵度遇到嗰個人？根本就係大海撈針。
呢場賽事有唔少靚馬參賽，係馬匹實力嘅試金石。
有充足嘅陽光同水份，植物先會生長得好。
去快餐店食tea最鍾意食西多士加紅豆冰。
畫面上面你會見到個加號，撳落去就可以加新朋友㗎喇。
你同小朋友講嘢咁粗聲粗氣會嚇親佢哋㗎。
聽講佢奶奶當佢妹仔咁使㗎，成日呼呼喝喝，唔怪得婆媳關係咁差啦。
若果對上述內容有任何問題，歡迎致電查詢。
鑑於情況樂觀，財政司司長已經調高全年經濟增長預測。
件事冇見報，因為記者收咗揞口費。
呢個和尚仲有虛榮心，修行未到家。
你男人之家就唔好成日咁蛇𠺌啦！
佢係今年畢業試嘅狀元，全科優異。
呢場運動終於結束，究竟爭取到咩成果呢？
呢嚿壽司咁大嚿嘅！同我手掌一樣咁大！
點解做完手術之後我對腳冇晒知覺嘅？
老人家最開心就係見到兒孫滿堂。
單憑你點可以搬得起張凳啊？真係不自量力！
佢個人矇查查，你問乜佢都唔會知架啦。
佢真係一個好專一嘅好男人嚟㗎。
部機hang咗，佢發老脾係噉拍部機。
你霎時間要我畫畫？筆都冇支喎。無氈無扇，神仙都難變啦！
唔好同啲唔講道理嘅人講數口喇，冇用㗎。
孔子教我哋做人唔好以德報怨，應該以直報怨，以德報德。
頭先講嘅就係估領袖嘅玩法啦，你哋使唔使我示範一次俾大家睇？
你去旅行之前要檢查吓嗰個國家駛唔駛拎簽證。
條褲鬆得滯，搞到我要一路行一路抽褲。
你有咁多嘢做嘅，噉我都係唔阻你喇。
政府積存咗大批疫苗，未開始使用。
2014年，香港有接近30萬人領取綜援。
香港夏天係風季，有熱帶氣旋連續襲港並唔罕見。
老細叫我做我都冇計㗎喎，又唔係我話事。
我頭先講嗰番話，係對事不對人，希望各位唔好介意。
呢題我唔識做㗎，個答案我老作㗎咋。
佢放咗工仲夜晚去讀書，好上進㗎。
我唔奢求你寬恕我，只要你以後開心就得喇。
用風炮掘路咁鬼嘈，啲修路工人連耳塞都唔帶個嘅？
有個女嬰俾人遺棄咗喺公廁裏面。
呢個細路女，撞車死咗，但係就捐咗佢個心臟、肝臟、同腎臟出嚟，都可以話係遺愛人間咯。
佢靚係靚呀，但連影印都唔識，正一波大冇腦。
外出要鎖好門窗，以免有財物損失。
唔該你摵起件衫，等醫生聽吓你啲呼吸。
佢都幾爛玩，成日玩到好夜先返屋企。
我哋聽日一齊去嶺南大學嘅諮詢日。
阿松沉溺睇萌娘動畫幾日唔瞓覺，結果尋晚睇睇吓發羊吊入咗醫院。
雖然佢退咗休唔使返工，但係佢照舊七點起身。
越戰時期，美軍喺越南埋咗好多地雷。
A同B係市面上兩個主要嘅手機牌子，而後者耐用過前者。
𨋢入面個人賊眉賊眼噉，我都係等第二架𨋢嚹。
劉生見到佢啲仔女咁上進，都算老懷安慰。
唔該講清楚啲得唔得？咪鬼食泥噉啦。
